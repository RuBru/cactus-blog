---
layout: post
title: Galda spēļu vairumtirdzniecības menedžeris Latvijā
date: 2018-07-03 23:49:36
tags: saruna
---

Dzimums: vīrietis
Vecums: 25
Atzīme: 8.5
Vidējais darba laiks: 0.75 slodzes vasarā - 1.5 ziemā.
Darbavietā nostrādāts: 2.5 gadi

> Man patīk daudz strādāt. Esmu darbaholiķis.

---

## Darbs, kas rada prieku

### Kāds ir tavs oficiālais amats?

Neatceros, visu laiku mainās. Visu laiku es biju galda spēļu skolotājs, bet tagad esmu vairumtirdzniecības menedžeris Latvijā.

### Kāds ir Tavs reālais noslogojums?

Visa pagājušā gada garumā slodze bija aptuveni 0.75. Jo vasaras mēneši tukšāki, bet ziemas aizņemtāki. Šogad slodze jau ir 1.5 - 1.6. Man jau ir palīgs.

Pagājušogad bija momenti, kad es nenormāli pārstrādājos (kādas 15-16 stundas dienā). Tas arī ir ok, man patīk daudz strādāt.
Kādi ir tavi pienākumi?

Man noņēma to, kas man bija pirms tam (vairāk Excelis). Tagad gribam viņus mazāk un samazinām excel tabulu apjomu. Uztaisīju exceli, kas izrēķina visu, ko mums vajag. Man patīk programmēt excelī, bet tagad tas ir mazāk. Skumji. Visas formulas un visus exceļus taisīju es un tos atjaunot vajadzēs man.

Papildus visiem saviem pienākumiem kas man ir, šogad atbildu par visu ko mēs sponsorējam, rīkojam, organizējam Latvijā. Un to ņem par paraugu lai ieviestu visā Baltijā.

### Cik ļoti tas, kas rakstīts tavā darba līgumā sakrīt ar taviem reālajiem darba pienākumiem?

Darbs par šo baigi neiespringst. Alga atbilst, pārējais laikam baigi nē, mani tas neuztrauc. Uz kādiem 85% sakrīt.

### Kas ir specifisks Tavam darbam?

2.5 gadus biju galda spēļu skolotājs. Vai tu zini kaut vienu citu cilvēku, kuram amats ir galda spēļu skolotājs?
Darbs ar galda spēlēm. Latvijā principā ir vēl viena kaut cik liela kompānija, kas kaut ko tādu dara.

Viens no maniem pienākumiem ir izvērtēt pasaules galda spēles un ieteikt, ko ieviest Baltijā, lieta, ko katru gadu daru. Ejam cauri 800 galda spēlēm, lai saprastu, kuras dažas ir īstās.

### Plusi un mīnusi

Man patīk viss! Man patīk mani pienākumi, priekšnieks, kolēģi.

Vienīgi atalgojums varētu būt lielāks.

Mans mīnuss - angļu valoda. Man nav tādas biznesa valodas. Darbs apmaksās angļu valodas kursus. Mums ir Baltijas uzņēmums un es jau šobrīd komunicēju ar daudz lietuviešiem un igauņiem un komunicēju darba ziņā.

### Kādas ir tavas attiecības ar tavu priekšnieku?

Izcilas. Es nevaru iedomāties nekādā jomā labāku priekšnieku.
“Esi redzējusi facebookā bildes tur, līderis ar bosu?
Viņš ir mans mentors.”

Mēs daudz esam visur kur braukuši un arī pa dzīvi runājam. Arī darbā viņš vienmēr palīdz. Viņam citreiz nav laika. Man ir grūti, ja man reizēm ir 20-30 neizlasīti epasti, viņš tad man saka “ko tu ņemies, skaties, man te ir 66”. Viņš man reiz teica tā - “ja nu kaut kad nesaņem atbildi no manis, vienkārši pieņem pats labāko lēmumu ko tu vari un, ja beigās nebūs labi, tad es zināšu, ka esmu kļūdījis.”

Esmu vairākkārt sadauzījis mašīnu. Ne tā smagi, bet nu braucami. Pirmajā darba dienā no rīta sadauzīju mašīnu. Pārmīzis jēgu zvanu viņam - tad es jau to cilvēku nepazinu.

Sazvanu viņu:
*Priekšnieks*: "Tev pašam viss ir kārtībā?
*Es*: “Jā.”
*Priekšnieks*: “Mašīna braucama?”
*Es*: “Jā.”
*Priekšnieks*: “Tad kur ir problēma?”

### Cik ilgi brauc uz/no darba?

85% dienu braucu ar mašīnu, nav par benzīnu jāmaksā. Ceļā paiet kādas 20 minūtes. Ar sabiedrisko tas būtu uz 50 minūtēm.

### Kad tu kļuvi apmierināts ar savu darbu?

Uzreiz. Ne gluzi no pirmās dienas, tad vēl visu nesapratu, bet pēc pirmā mēneša noteikti. Pirmo mēnesi strādāju kādas 30 - 60 stundas mēnesī. Pirms tam biju reāli domājis mācīties matemātiķos. Sāku strādāt 3.augustā. Ar septembri līdz šim brīdim nav bijis tā, ka es neesmu pilnu slodzi strādājis (vai vairāk). Vienkārši nav. Man patīk.

## Sākums

### Tev patika savs darbs uzreiz vai iepatikās vēlāk?

Uzreiz. Kad sapratu, kas jādara. Es sāku ar braukāšanu pa reģioniem, pa veikaliem apmācīt darbiniekus. Sarunāju, kur jābrauc un vienkārši izbraucu. Kas arī bija forši - vienkārši braukāties pa Latviju. Augustā izbraukāju visus 22 veikalus Latvijā 9 dienās. Man bija kaut kādi 1’500 nobrauktu kilometru. ^

Un pēc tam principā man ar katru nākamo dienu deva arvien jaunus pienākumus un man viņi visi patika, tā kā galīgi nevar sūdzēties. Un ar katru pienākumu arī uzreiz algu pielika. Pirms tam biju strādājis tikai Lulū picā un uzreiz pelnīju vairāk kā Lulū un tad alga strauji auga un bija sajūta, jā, šis ir forši!

Tagad es vadu visu vairumtirdzniecību Latvijā. Kad es sāku es neko nemācēju, bet tagad es to vadu.

### Ko esi darījis iepriekš?

Pēdējos 7 gadus vienmēr esmu ko organizējis vai nu pašpārvaldē vai nu ārpus pašpārvaldes vai citur.

Gadu un 8 mēnešus strādāju Lulū, 2014. gada novembrī aizgāju projām (man nepatīk pārmaiņas dzīvē) un man apnika, aizgāju uz bezdarbniekiem, domāju, ka dikti mācīšos un rakstīšu bakalauru, neko labu neuzrakstīju. Bija drusku iekrājumi, daudz netērēju, varēju mēnesi izdzīvot uz kādiem 150 eur bez rēķiniem. Tad es kādu brīdi par privātskolotāju piestrādāju, baigi neiespringu.

Vēl esmu vācis ogas vasarā, bet tā tāda kabatas nauda. Pēc 12. klases stradāju visu vasaru - savā lauku mājā 60km^2 grīdas izbetonēju.

### Kā tu atradi savu esošo darbavietu?

Pārāk labi neatceros, jo tas notika pirms 2.5 gadiem. Bet pieņemu, ka uzrakstīju bakalauru un baigi neiespringstot sāku meklēt. Pēc izlaiduma (jūnija beigās) sapratu, ka ir jāsāk strādāt. Pieteicos uz kaut kādiem tur random darbiem, neko foršu neatradu. Biju pārliecināts, ka neko vērtīgu neatradīšu, baigi pilnu slodzi nemeklēju, jo biju plānojis iet mācīties.

Laikam jūlija trešajā nedēļā sapratu, ka reāli vajadzēja sākt strādāt - pilnīgi nauda beigusies. Atradu darbu kā [promoteris][^2]. Viņi bija atsūtījuši grafiku, bet līgums vēl laikam nebija parakstīts. Domāju - baigi labs darbs, tā kā jau biju iesācis šajā studiju programmā mācīties iepriekš, pirmajā studiju semestrī man pārskaitītu 16 KP un pašās studijās varēšu baigi neiespringt.

Biju ballītē, atnāku mājās un facebookā redzu, ka galda spēļu uzņēmums meklē darbinieku. Būs kaut kas jāorganizē, būs kaut kur jabrauc, būs jāmāca spēles spēlēt, meklē nepilna laika cilvēku. Un es domāju - neko labāku nevar vēlēties. Gadījuma rakstura darbs, kādas 30 - 60 stundas mēnesī - lieliski, tieši to varu apvienot!

### Kā notika Tava darba intervija?

Mans priekšnieks visiem to stāsta. Man bija intervija 7.30 no rīta. Mēs kopā aizbraucām apmācībās uz Jelgavu. Gandrīz vispār neesmu braucis ar mašīnu (Rīgā vispār nē) un mani pieliek pie stūres.

Pa ceļam izrunājam parastās intervijas lietas. Izbraucam 2 veikalus un mana intervija reāli bija tests. Viņš pirmajā veikalā izstāsta visas spēles un es malā klausos. No tām spēlēm es nevienu nezinu, varbūt kādas 2, 3 esmu spēlējis.

Otrā veikalā viņš saka: “Pastāsti tu - tu kaut ko atceries?” Viņš jau man pirms tam nepateica, ka man kaut ko tādu prasīs. Man tāds “o-ou”, nu labi. Es tur izstāstu kādu trešdaļu. Nākamajā veikalā es jau 2/3 izstāstu. Priekšnieks tāds - diezgan neslikti!

Amatam bija 2 kandidāti. Mani paņēma darbā, jo es biju cilvēks, kurš runāja pretī. Ar savu viedokli. Otrs visam piekrita. Es priekšniekam pateicu, ja viņš grib, lai es tikai strādāju, man vajag vismaz X. Un viņam bija tāds “nu labi”. Viņi nebija tā plānojuši, ka ņems uz konkrētu summu, bet bija plānojuši ņemt uz stundām.

## Nākotne

### Kādi ir tavi nākotnes plāni?

Tādu man ir daudz un dikti. Kļūt bagātam. Uzrunā uzņemējdarbība, politika.
Pirms gada vairāk iespringu, šogad laikam vispār neiespringšu, pabaudīšu dzīvi.

### Esi kārtīgi iekšā savā darbavietā? Grasies palikt ilgi?

Definē ilgi, 2.5 gadus jau tur strādāju. Neredzu īsti variantu, ka es aizietu no darba šogad (tā kā vispār neredzu, novembra beigās ir lielākais galda spēļu festivāls Baltijā, kuru organizēju es).

Start-up’am, ko ar draugiem taisu pavīdēja iespēja kādā brīdī un tad mēs apspriedām, cik ļoti katrs savā darbā grib palikt un man bija tāds - šogad nekur neiešu, es palieku esošajā darbā.

## Ārpus

### Vai tev noder tava izglītība? Vai tu tikpat labi varētu arī ar vidusskolas izglītību to pašu darīt?

Jā, varētu, noteikti. Jo man ekonomiku un biznesu nemācīja. Man nemācīja arī kā excelī rēķināt, to es pirms tam jau rēķināju. Nav tā, ka man augstskola iemācīja daudz vairāk.

Vienīgais aktuālais jautājums, ko cilvēki diskutē ir Fizmatu domāšana. Nejūtos, ka viņa būtu mainījusies. Es drīzāk teiktu, ka es pavadīju 3 gadus intelektuālā vidē starp gudriem cilvēkiem. Tajā pašā laikā, ja es tos 3 gadus būtu strādājis gaterī un dzēris dvuļas, es būtu degradējies. Bet vai tieši tie bija fizmati un tas nebūtu bijis nekur citur - man nav pārliecības par to.

### Kādi ir tavu hobiji?

Daudz.

- Dotajā brīdī tautasdejas. Nevis Dziesmu svētku dēļ, bet tāpēc, ka man patīk.
- Cenšos 2 reizes nedēļā spēlēt pludmales volejbolu ar darba kolēģiem pa rītiem.
- Tagad apņemšanās noskriet maratonu ar spēcīgu laiku (zem 5min uz kilometru). Pirmoreiz mūžā skriešu [Spēks un Jauda][^3].
- Spēlēju galda spēles ar draugiem taisam paši savu galda spēli.
- Cenšos daudz iet uz kino.
- Mēģinu pavadīt laiku ar draugiem.

### Vai, Tavuprāt, tu dari labu darbu (sev, nākotnei, pasaulei)?

Jā, par sev uzreiz vēl nē, bet pasaulei, tagadnei un nākotnei jā. Uzņēmuma mērķis un vīzija ir par to, lai cilvēki jēgpilni pavada savu brīvo laiku.

Galda spēles attīsta domāšanu un tas nav tas pats, kas sēdēt pie datora. Ar galda spēlēm var kopā ar ģimeni pabūt, vecāki var darīt kaut ko kopīgi ar bērniem. Galda spēles pilnīgi noteikti nav slikta lieta, ko darīt, īpaši ziemas vakaros, kad vari vai nu skatīties tur kaut kādu multeni vai uzspēlēt spēles.

Man no **pašizaugsmes** ir forši ka ar šo gadu pienāca klāt jauni pienākumi. Jo savādāk es jau 2 gadus to biju darījis un nākamais gads jau būtu par daudz. Bet tagd man pašizaugsme lielāka, jadara 7 lietas vienlaicīgi ar termiņu aizvakar, jo pirms tam tik traki nebija bijis. Tagad jau ir galīgi ne-sezona, bet es rēķinu, ka novembrī, kad būs vienīgais galda spēļu festivāls Baltijā, tur kopā sanāks tuvu pie 2 - 2.5 slodzēm stabili. Tur man noteikti būs asistents uz pilnu slodzi, bet jebkurā gadījumā pašam būs milzīga slodze.

Šobrīd, jā, man liekas, ka es daru pareizi. Tāpēc es negribu šogad nekur iet prom, un gribu iemācīties un paskatīes, cik daudz es varu izdarīt.

## Atzīme

Tiešie pienākumi - 8.5, jo vienmēr ir kur pielikt.

Atalgojumam atsevišķa skala. Šis ir vienīgais punkts, kas man nepatīk, gribētu pelnīt vairāk.

Esmu ļoti strikts. Līdz gadiem 30 neticu, ka man varētu būt atzīme 10.

---

Autores piezīme: Pāris nedēļas pēc intervijas sazinājos ar intervēto puisi un uzzināju, ka algas pielikums ir noticis un viņš tagad ir pilnībā apmierināts ar savu darbu. Viņš vēlējās labot ielikto atzīmi:

Atzīme (*labotā*): 9

[^1]: footnote1 "Apmācības notiek tā, ka aizbraucam uz veikaliem, aptuveni 1.5 stundā izejam cauri 20-30 spēlēm. Pastāstam noteikumus - vienkāršākām spēlēm bez maz vai 30 sekundes, sarežģītākām vairāk."

[^2]: footnote2 "Promoteris - cilvēks, kas lielveikalos dod produktu stendos pārsvarā ēdiena vai dzēriena paraugus."

[^3]: footnote3 "Spēks un Jauda - ikgadējas piedzīvojumsacensības aprīļa pirmajā nedēļā, ko organizē Krūziņu pāris, viņu draugi un fizmati, kura nodarbojas ar aktīvo atpūtu."
